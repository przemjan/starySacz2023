<!DOCTYPE html>
<html lang="pl">
<head>
    <title>Ignacy Krasicki: Bajki i przypowieści. Wybór</title>
    <meta charset="UTF-8">
    <link rel="stylesheet" href="krasickiStyle.css" />
</head>
<body>

<a href="#rybka">przenieś mnie do rybki</a>

<h1>Ignacy Krasicki</h1>

<h2>Bajki i przypowieści. Wybór</h2>

<h3>Abuzei i Tair</h3>

<p tabindex="1">
    &bdquo;Winszuj, ojcze &mdash; rzekł Tair &mdash; w dobrym jestem stanie:<br />
    Jutrom szwagier sułtana i na polowanie<br />
    Z nim wyjeżdżam&rdquo;. Rzekł ojciec: &bdquo;Wszystko to odmienne:<br />
    Łaska pańska, gust kobiet, pogody jesienne&rdquo;.<br />
    Jakoż zgadł, piękny projekt wcale się nie nadał:<br />
    Sułtan siostrę odmówił, cały dzień deszcz padał.
</p>

<h3>Potok i rzeka</h3>

<p tabindex="2">
    Potok, z wierzchołka góry lecący z hałasem,<br />
    Śmiał się z rzeki; spokojnie płynęła tymczasem.<br />
    Nie stało wód u góry, gdy śniegi stopniały,<br />
    Aż z owego potoka strumyk tylko mały.<br />
    Co gorsza, ten, co zaczął z hałasem i krzykiem,<br />
    Wpadł w rzekę i na koniec przestał być strumykiem.
</p>

<h3>Kulawy i ślepy</h3>

<p tabindex="3">
    Niósł ślepy kulawego, dobrze im się działo;<br />
    Ale że to ślepemu nieznośne się zdało,<br />
    Iż musiał zawżdy słuchać, co kulawy prawi,<br />
    Wziął kij w rękę: &bdquo;Ten &mdash; rzecze &mdash; z szwanku nos wybawi&rdquo;.<br />
    Idą; a wtem kulawy krzyknie: &bdquo;Umknij w lewo!&rdquo;<br />
    Ślepy wprost i, choć z kijem, uderzył łbem w drzewo.<br />
    Idą dalej; kulawy przestrzega od wody &mdash;<br />
    Ślepy w bród: sakwy zmaczał, nie wyszli bez szkody*<br />
    Na koniec, przestrzeżony, gdy nie mijał dołu,<br />
    I ślepy, i kulawy zginęli pospołu.<br />
    I ten winien, co kijem bezpieczeństwo mierzył,<br />
    I ten, co bezpieczeństwa głupiemu powierzył.
</p>

<h3>Orzeł i jastrząb</h3>

<p tabindex="4">
    Orzeł, nie chcąc się podłym polowaniem bawić,<br />
    Postanowił jastrzębia na wróble wyprawić.<br />
    Przynosił jastrząb wróble, jadł je orzeł smacznie;<br />
    Zaprawiony na koniec przysmaczkiem nieznacznie,<br />
    Kiedy go coraz żywszy apetyt przenika &mdash;<br />
    Zjadł ptaszka na śniadanie, na obiad ptasznika.
</p>

<h3>Szczur i kot</h3>

<p>
    &bdquo;Mnie to kadzą&rdquo; &mdash; rzekł hardzie do swego rodzeństwa<br />
    Siedząc szczur na ołtarzu podczas nabożeństwa.<br />
    Wtem, gdy się dymem kadzidł zbytecznych zakrztusił,<br />
    Wpadł kot z boku na niego, porwał i udusił.
</p>

<h3>Baran dany na ofiarę</h3>

<p>
    Widząc, że wieńce kładą, że mu rogi złocą,<br />
    Pysznił się tłusty baran, sam nie wiedział o co.<br />
    Aż gdy postrzegł oprawcę, a ten powróz bierze,<br />
    Aby go poniewolnie ciągnął ku ofierze.<br />
    Poznał swój błąd; rad nierad wypełnił los srogi.<br />
    Nie pomogły mu wieńce i złocone rogi.
</p>

<h3>Bryła lodu i kryształ</h3>

<p>
    Bryła lodu spłodzona z kałuży bagnistéj<br />
    Gniewała się na kryształ, że był przeźroczysty.<br />
    Modli się więc do słońca. Słońce zajaśniało,<br />
    Szklni się bryła, ale jej coraz ubywało;<br />
    I tak, chcąc los polepszyć niewczesnym kłopotem,<br />
    Stajała, wsiąkła w bagno i stała się błotem.
</p>

<h3>Stary pies i stary sługa</h3>

<p>
    Póki gonił zające, póki kaczki znosił,<br />
    Kasztan, co chciał, u pana swojego wyprosił.<br />
    Zstarzał się. Aż z owego pańskiego pieścidła<br />
    Psisko stare, niezdatne oddano do bydła.<br />
    Widząc, że pies, nieborak, oblizuje kości,<br />
    Żywił go stary szafarz, niegdyś podstarości.
</p>

<h3>Syn i ojciec</h3>

<p>
    Każdy wiek ma goryczy, ma swoje przywary;<br />
    Syn się męczył nad książką, stękał ojciec stary.<br />
    Ten nie miał odpoczynku, a tamten swobody:<br />
    Płakał ojciec, że stary; płakał syn, że młody.
</p>

<h3>Ptaszki w klatce</h3>

<p>
    &bdquo;Czegóż płaczesz? &mdash; staremu mówił czyżyk młody &mdash;<br />
    Masz teraz lepsze w klatce niż w polu wygody&rdquo;.<br />
    &bdquo;Tyś w niej zrodzon &mdash; rzekł stary &mdash; przeto ci wybaczę;<br />
    Jam był wolny, dziś w klatce &mdash; i dlatego płaczę&rdquo;.
</p>

<h3>Lew i zwierzęta</h3>

<p>
    Lew, ażeby dał dowód, jak wielce łaskawy,<br />
    Przypuszczał konfidentów do swojej zabawy.<br />
    Polowali z nim razem, a na znak miłości<br />
    On jadł mięso, kompanom ustępował kości.<br />
    Gdy się więc dobroć taka rozgłosiła wszędy,<br />
    Chcąc im jawnie pokazać większe jeszcze względy,<br />
    Ażeby się na jego łasce nie zawiedli,<br />
    Pozwolił, by jednego spośród siebie zjedli.<br />
    Po pierwszym poszedł drugi i trzeci, i czwarty.<br />
    Widząc, że się podpaśli, lew, choć nieobżarty,<br />
    Żeby ująć drapieży, a sobie zakału,<br />
    Dla kary, dla przykładu, zjadł wszystkich pomału.
</p>

<h3 id="rybka">Rybka mała i szczupak</h3>

<p>
    Widząc w wodzie robaka rybka jedna mała,<br />
    Że go połknąć nie mogła, wielce żałowała.<br />
    Nadszedł szczupak, robak się przed nim nie osiedział,<br />
    Połknął go, a z nim haczyk, o którym nie wiedział.<br />
    Gdy rybak na brzeg ciągnął zdobycz okazałą,<br />
    Rzekła rybka: &bdquo;Dobrze to czasem być i małą.&rdquo;
</p>

</body>
</html>